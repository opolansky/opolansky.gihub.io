---
layout:       post
title:        "Jestli je koupě ČSA dobrý obchod, ať si je premiér přidá do portfolia Agrofertu"
date:         2020-04-15 16:00:00 +0100
categories:   doprava
img:          czech-agrofert-airlines.jpg
author:       Ondřej Polanský
---
Jsou krachující firmy bez perspektivy tím, do čeho by teď měl investovat stát a za co by měl mít odpovědnost? Stát už převzal vytunelované OKD, které má být letos ve ztrátě jedné miliardy. Teď máme na stole ČSA. Stát přitom České aerolinie před léty prodal soukromým investorům, dnes je ze společnosti lokální aviatická společnost o 12 letadlech, kterou před krachem zachránili Korejci.

Proč by měl právě tuto společnost kupovat stát? Skoupí stát všechny krachující podniky v Česku?

<!--more-->

Těžko. To si nemůže dovolit. Zvlášť v době současné krize, kdy se v problémech dříve či později ocitnou úplně všichni. Drobní podnikatelé zápasí o přežití, firmám napříč odvětvími klesá odbyt o desítky procent. Všechny kulturní, sportovní a společenské zařízení přichází téměř o všechny svoje příjmy. Není sebemenší důvod kupovat společnost, která měla problémy už v dobách před koronakrizí. Jedním z možných vysvětlení by mohla být osoba Jiřího Šimáně a typického jánabráchismu. Stát už chtěl totiž dříve zachraňovat Smartwings, teď je to ČSA. Společným jmenovatelem obou společností je přitom právě Šimáně.

Pokud chce někdo ČSA zachránit, ať to udělá za svoje peníze a ne peníze občanů. Koneckonců by je mohl koupit třeba sám premiér. ČSA by se pak třeba mohly přejmenovat na ČSAA (České aerolinie Agrofertu) a požádat o dotace z EU na rekonvalescenci. Ostatně segment letecké dopravy se v Česku těší nebývalé oblibě. Ztrátová letiště tady máme pomalu na každém kroku a dostává se jim nevídané podpory krajů. Příkladem Ostrava, Pardubice, Karlovy Vary, České Budějovice, Mnichovo Hradiště. Mezi tím, stejná částka převedena na záchranu páteře české ekonomiky, tedy malých a středních podnikatelů, by pomohla daleko více.
